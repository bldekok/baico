---
layout: layouts/post.njk
title: Vrijwilliger worden? 5 dingen om rekening mee te houden!
metaTitle: Vrijwilliger in het asiel worden? 5 dingen om rekening mee te houden!
metaDesc: Vrijwilliger in het asiel worden? 5 dingen om rekening mee te houden!
date: 2021-01-31T15:37:51.961Z
---
Denk je erover om vrijwilliger in een asiel te worden? Goed idee! Ik beschouw het als één van de betere beslissingen in mijn leven. Het vrijwilligerswerk geeft mij nu al 9 jaar elke week ontzettend veel voldoening en energie. Aanrader! Wel merkte ik in al die jaren dat sommige dingen als een verrassing komen voor nieuwe vrijwilligers. Vandaar deze lijst met dingen waar je rekening moet houden als je vrijwilliger in een dierenasiel wordt. Waarschuwing: ik ga nu iets te lang praten over poep.



# **Poep. Veel poep.**



Wie aan een asiel denkt, denkt aan schattige diertjes. Dat die schattige diertjes élke dag weer (en soms meerdere keren) poepen, wordt vaak vergeten. Tientallen dieren betekent dus óók tientallen drollen. Om dat op te ruimen, komt je hulp als vrijwilliger goed van pas.

> Klats! Ineens lag daar een vieze, natte drol op mijn schoen.

Sterker nog: het is aan jou ook de taak om hun ontlasting in de gaten te houden! Het is namelijk een grote bron van informatie. Een kat die in tijden niet poept, kampt mogelijk met een probleem. Of vind je diarree? Dan is het tijd om naar de voeding te kijken. Je komt in aanraking met dunne poep, donkere poep, sliertige poep, poep met kleurtjes die niet in poep horen, poep over het randje van de bak, poep op onverwachte plekken en soms - in het ergste geval - poep op jezelf. Daar moet je tegen kunnen.



Ik herinner me nog goed hoe ik enkele weken geleden nietsvermoedend een kleedje uitschudde. Klats! Ineens lag daar een vieze, natte drol op mijn schoen. En ‘de maker’ van de drol mij maar met grote ogen vragend aankijken wanneer ik eindelijk een blikje natvoer ging openen. Je moet er maar aan willen beginnen. Als je denkt dat de diertjes enkel geknuffeld en vertroeteld moeten worden: het spijt me, dat is helaas niet het geval.



![Asielkat Bomba, de maker van de klats poep](/images/asielkat-bomba.jpg "Asielkat Bomba, maker van natte klatsen poep, verstopper van drollen in kleedjes")

# **Schoonmaken**



Dat brengt me gelijk bij het volgende punt: als vrijwilliger ben vaak aan het schoonmaken. Er zijn asiels waarbij je ook andere taken kunt uitvoeren, zoals administratieve taken. Maar vaak komt het neer op veel boenwerk. 



Persoonlijk vind ik dit een heerlijke afwisseling op mijn kantoorbaan. Mijn kop is ineens volledig leeg. Daarnaast geeft het heel veel voldoening om een kat achter laten in een kastenkamer die er spik en span uitziet. Dat is een hele activiteit. 



# **Beweging**



Activiteit? Jazeker! Ik ben zo’n gadgetnerd met een horloge dat je stappen/inspanning/hartslag bijhoudt ([linkje voor de liefhebber](https://partner.bol.com/click/click?p=2&t=url&s=1147155&f=TXL&url=https%3A%2F%2Fwww.bol.com%2Fnl%2Fp%2Ffitbit-sense-smartwatch-zwart%2F9300000008058499%2F&name=Fitbit%20Sense%20-%20Smartwatch%20-%20Zwart)) - ondanks dat ik voor het laatst heb gesport toen de jaartelling nog met ’19’ begon. Toch verbaast mijn horloge me elke zaterdagochtend met al mijn activiteit. 

> Zie het als beweging, maar dan mét katten en honden erbij

Alhoewel het helpen in een asiel niet als sport aanvoelt, zet je verrassend veel stappen, stijgt je hartslag en ben je heerlijk actief. Zie het als beweging, maar dan mét katten en honden erbij (en zónder verkleedruimtes vol volgezweten handdoekjes). Ik vind dat best een bonus.





# **Regels**



Poep opruimen. Actief schoonmaken. Goede hygiëne is ontzettend belangrijk in een asiel, maar brengt regels met zich mee. In [‘mijn’ asiel](https://www.asieljulialaantje.nl) is bijvoorbeeld één van de regels dat je steeds je handen schoonmaakt met alcohol wanneer je van één kat naar de volgende gaat. Dat is niet voor niets! Besmettelijke ziektes als niesziekte verspreiden zich snel, wat ten koste gaat van een snelle(re) plaatsing van katten. Het welzijn van de dieren staat voorop. Daarom bestaan er hele protocollen rondom het schoonmaken.



Overigens klinken die regeltjes nu misschien intimiderend, maar dat valt mee. Je moet er hooguit voor open staan en goed naar de instructies van het personeel luisteren (of bij twijfel vragen stellen). In eerste instantie is dat even wennen, maar als snel veranderen die regels in gewoontes. Komt goed, trust me. 



Tot nu toe heb ik het alleen maar over de praktische dingen gehad - simpelweg omdat die vaak vergeten worden. Het laatste punt gaat echter 100% over die asieldieren.





# **Afscheid**



Je bouwt een band op met heel veel dieren. Daar ontkom je niet aan. Of het een kat is waarmee je elke week knuffelt, een hond waar je graag mee wandelt of een diertje waarvan je langzaamaan het vertrouwen hebt gewonnen: het gebeurt gewoon.



Baico - de Mechelse Herder asielpup waarnaar deze website is vernoemd - was zo eentje voor mij. Hij werd gevonden als bange pup. Dankzij geduld (en een tennisbal), werd hij langzaamaan nieuwsgierig en kwam hij los. Elke week werd hij vrolijker… én raakte ik meer aan hem gehecht. 

![Mechelse herder pup Baico die bij mij tussen mijn benen ligt in het asiel](/images/img_0685.jpg "Baico, die tussen mijn binnen ligt terwijl hij wordt gekroeld")

Na heel wat maanden en nadat [we hem promootten op radio en tv](https://youtu.be/zebg57hdiK0?t=121), werd hij geadopteerd. Dan wordt je overvallen door een combinatie van blijdschap en een triest gevoel. Je weet dat het het beste is voor het diertje, maar in je hart wil je ze voor jezelf houden.



Inmiddels is dit alweer 8 jaar geleden. Baico heeft een fantastisch leven bij zijn baas. We ontvangen nog regelmatig updates. Ik kan je zeggen: dat geeft energie voor zeker 10 jaar. Dít is uiteindelijk waar het allemaal om draait. En jij hebt daar als vrijwilliger je bijdrage aan gedaan. Geloof mij als ik je zeg dat je nog niet eerder zoveel voldoening hebt gekregen. 



Die klats poep op je schoen neem je dan gauw voor lief.