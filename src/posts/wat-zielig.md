---
layout: layouts/post.njk
title: "\"Zit 'ie in het asiel? Wat zielig!\""
metaTitle: "\"Zit 'ie in het asiel? Wat zielig!\" - Waarom dieren in het asiel
  niet zielig zijn"
metaDesc: '"Vind je het niet zielig dat al die honden en katten na een tijdje in
  het asiel worden ingeslapen?" Nee. Dat het beeld bestaat dat dieren onder de
  hoede van asiels slecht af zijn, dát vind ik zielig.'
socialImage: /images/asielkat-pleuntje.jpg
date: 2021-01-03T11:03:14.290Z
tags:
  - Dierenasiels
  - Honden
  - Katten
  - Adopteren
---
"Vind je het niet zielig dat al die honden en katten na een tijdje in het asiel worden ingeslapen?" Als ik een euro had gekregen voor iedere keer dat iemand dit vroeg, poeh, ik zou geen dag meer hoeven werken. 

Sinds ik vanaf 2011 vrijwilliger ben bij een dierenasiel, kreeg ik deze vraag vaak. Om dit vooroordeel maar gelijk de wereld uit te helpen: het idee dat 'langzitters' worden ingeslapen, is (in ieder geval in Nederland) een fabeltje.

> "...we zijn geprogrammeerd om dierenasiels te koppelen aan ellende."

## Hoe zit het dan wel?

In werkelijkheid krijgen de meeste honden en katten in 'mijn' asiel snel een nieuw thuis. En huisdieren die langer in het asiel zitten, krijgen simpewelg langer aandacht en liefde totdat ook zij worden geadopteerd. 

Ik herinner me nog poes Ghana, die minder opviel tussen alle katten. Ze was zwart-wit (een rode kat is bijvoorbeeld populairder), vrij op zichzelf en niet heel knuffelig. Maar er was niks 'mis' met haar. Na een jaartje in het asiel vond zij alsnog haar match. Soms duurt het gewoon even langer. 

![Cypers-witte asielkat Pleuntje ligt lekker op een kleedje](/images/asielkat-pleuntje.jpg "Asielkat Pleuntje vermaakt zich wel in het asiel gedurende haar herstel")

Of recenter: Pleuntje, een echt knuffelkatje dat werd gevonden met een gebroken heup. Dierenasiel 't Julialaantje betaalde flinke dierenartsrekeningen (geholpen door gulle donateurs!) om haar er weer bovenop te krijgen. Pleuntje zat maandenlang in het asiel om te herstellen - gisteren werd ze geadopteerd. Dierenasiels gunnen katten als Ghana en Pleuntje die tijd, steun en liefde. Dit verdient meer waardering!

## Ingebakken vooroordelen

Ondertussen blijven hardnekkige vooroordelen bestaan. In 2015 dacht [41% van de Nederlanders](https://www.dierenbescherming.nl/wat-wij-doen/actueel/nieuws/nieuws-overzicht/geefommij-dierenbescherming-zet-asieldieren-in-het-zonnetje) dat er sowieso iets mis is met honden en katten in het asiel. Dat beeld klopt niet, maar heel gek is de gedachte niet. Mogelijk ken je het beeld al van kinds af aan. In Lady en de Vagebond huilen honden in het asiel. [Letterlijk.](https://www.youtube.com/watch?v=RRM_PWjhV_U) [In Tom & Jerry](https://youtu.be/9zTXjwYenRI?t=30) blaffen asielhonden erop los en laten ze hun tanden flink zien. 

En organisaties die opkomen voor verwaarloosde dieren tonen in spotjes vooral de bekende beelden [van sneue, zielige dieren achter tralies](https://www.youtube.com/watch?v=lVEsK6WalrE) of ze laten vooral de gevolgen van dierenmishandeling zien. Dit soort goede doelen doen goed werk, maar je kunt je afvragen of dit soort campagnes het beeld van 'mislukte' dieren in asiels niet vooral versterken. Het resultaat is dat we zijn geprogrammeerd om dierenasiels te koppelen aan ellende.

> Alle dieren die lekker geknuffeld worden en snel een thuis vinden, hebben geen 'nieuwswaarde'. Dat is het merendeel. 

Begrijp me niet verkeerd: dierenasiels vangen zeker ook katten en honden op die moeilijk(er) plaatsbaar zijn. Niet elke hond of kat is ‘makkelijk’ en ze vereisen een bepaald type (ervaren) baasje. En de gevolgen van dierenmishandeling die organisaties tonen in reclames moeten we heel serieus nemen. Maar dit zijn - gelukkig - excessen. Alle dieren die lekker geknuffeld worden en snel een thuis vinden, hebben geen 'nieuwswaarde'. Dat is het merendeel. 

Als vrijwilliger zie ik hoe fantastische mensen zich dag in dag uit voor dierenwelzijn inzetten. Bijna tien jaar later krijg ik echter nog steeds de "vind je het niet zielig" vraag. Nee. Dat vind ik niet zielig. Een écht thuis is altijd beter dan het asiel, maar het asiel is een goed tijdelijk thuis totdat er een goede match is gevonden met een nieuw baasje. Dat het beeld bestaat dat dieren onder de hoede van asiels slecht af zijn, dát vind ik zielig. 

Dat beeld is onterecht en werkt het herplaatsen van dieren alleen maar tegen. Ik ben klaar met dit verkeerde beeld en verkeerde vooroordelen. Ik ben op een missie om zoveel mogelijk huisdieren te helpen. Onderdeel daarvan is het negatieve beeld van asiels en asieldieren bij te sturen en foutieve vooroordelen de wereld uit te helpen. Het feit dat jij het einde van dit artikel hebt bereikt, doet daar hopelijk een kleine eerste bijdrage aan. Fijn om je aan boord te hebben!