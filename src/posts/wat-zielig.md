---
layout: layouts/post.njk
title: '"Wat zielig!"'
metaTitle: '"Wat zielig!" - Waarom dieren in het asiel niet zielig zijn'
metaDesc: '"Vind je het niet zielig dat al die honden en katten na een tijdje in
  het asiel worden ingeslapen?" Als ik een euro had gekregen voor iedere keer
  dat iemand dit vroeg, poeh, ik zou geen dag meer hoeven werken.'
date: 2021-01-03T11:03:14.290Z
tags:
  - Dierenasiels
  - honden
  - katten
  - adopteren
---
"Vind je het niet zielig dat al die honden en katten na een tijdje in het asiel worden ingeslapen?" Als ik een euro had gekregen voor iedere keer dat iemand dit vroeg, poeh, ik zou geen dag meer hoeven werken. Sinds ik vanaf 2011 vrijwilliger ben bij een dierenasiel kreeg ik deze vraag vaak. Om dit vooroordeel maar gelijk de wereld uit te helpen: het idee dat 'te lang in het asiel zitten' een reden is om in te slapen, is (in ieder geval in Nederland) een fabeltje.

In werkelijkheid krijgen de meeste honden en katten in 'mijn' asiel snel een nieuw thuis. Huisdieren die langer in het asiel zitten, krijgen langer aandacht en liefde totdat ook zij worden geadopteerd. Ik herinner me nog poes Ghana, die simpelweg minder opviel tussen alle katten. Ze was zwart-wit (en een rode kat is bijvoorbeeld vrijwel altijd populairder), vrij op zichzelf en niet heel knuffelig. Maar er was niks 'mis' met haar. Na een jaartje in het asiel vond zij alsnog haar match. Soms duurt het gewoon even langer, maar in het dierenasiel krijgt een kat als Ghana die tijd. Of recenter: Pleuntje, een echt knuffelkatje dat werd gevonden met een gebroken heup. Dierenasiel 't Julialaantje betaalde flinke dierenartsrekeningen (geholpen door gulle donateurs) om haar er weer bovenop te krijgen. Pleuntje zat maandenlang in het asiel om te herstellen - gisteren werd ze geadopteerd. Dit verdient meer waardering!

> Wij zijn geprogrammeerd om dierenasiels te koppelen aan ellende.

Ondertussen blijven hardnekkige vooroordelen over asiels en asieldieren bestaan. In 2015 dacht [41% van de Nederlanders](https://www.dierenbescherming.nl/wat-wij-doen/actueel/nieuws/nieuws-overzicht/geefommij-dierenbescherming-zet-asieldieren-in-het-zonnetje) dat er sowieso iets mis is met honden en katten in het asiel. Dat beeld klopt niet. Maar heel gek is de gedachte niet. Vrijwel altijd zien we beelden van zielige, sneue diertjes achter tralies. In Lady en de Vagebond huilen honden in het asiel. [Letterlijk.](https://www.youtube.com/watch?v=RRM_PWjhV_U) [In Tom & Jerry](https://youtu.be/9zTXjwYenRI?t=30) blaffen asielhonden erop los en laten ze hun tanden flink zien. En organisaties die opkomen voor verwaarloosde dieren tonen in spotjes [voornamelijk ellende](https://www.youtube.com/watch?v=YrkT4_P6WUQ). Dit soort goede doelen doen goed werk, maar ze versterken ze het beeld van 'mislukte' dieren in asiels. Er komt een hoop ellende langs, de positieve beelden zie je zelden. Wij zijn geprogrammeerd om dierenasiels te koppelen aan ellende.

Ik ben klaar met dit beeld en verkeerde vooroordelen.



Begrijp me niet verkeerd: dierenasiels vangen zeker ook katten en honden op die moeilijk(er) plaatsbaar zijn. Niet elke hond of kat is ‘makkelijk’ en ze vereisen een bepaald type (ervaren) baasje. En de dierenmishandeling die organisaties tonen in reclames moeten we heel serieus nemen. Maar dit zijn - gelukkig - excessen. Als vrijwilliger zie ik hoe fantastische mensen zich dag in dag uit voor dierenwelzijn inzetten, terwijl het beeld bestaat de dieren onder hun hoede slecht af zijn. Dat is onterecht en werkt het herplaatsen van dieren alleen maar tegen.

Ik ben op een missie om zoveel mogelijk huisdieren te helpen. Onderdeel daarvan is het negatieve beeld van asiels en asieldieren bij te sturen en foutieve vooroordelen de wereld uit te helpen. Het feit dat jij nog deze zin leest, heeft daar hopelijk een kleine eerste bijdrage aan gedaan. Fijn om je aan boord te hebben!